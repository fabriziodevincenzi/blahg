---
title: Quando il vero diventa falso (e viceversa)
slug: quando-vero-diventa-falso
description: >-
  L'intelligenza artificiale sta ridefinendo il nostro rapporto con la verità
  online, tra giovani che non credono più ai loro occhi e adulti che credono fin
  troppo alle loro orecchie
tags:
  - musings
  - personal
added: 2025-02-10T22:46:22.989Z
---

Un'amica che insegna musica alle medie mi ha raccontato una cosa che mi ha fatto riflettere. Durante una lezione ha mostrato ai suoi studenti dei video di due arpiste, registrazioni che si trovano su YouTube da più di dieci anni. I ragazzi erano completamente rapiti dal movimento delle dita delle musiciste tra le corde, tanto da arrivare a una conclusione inaspettata: quei video dovevano essere stati generati dall'intelligenza artificiale. Per loro era impossibile che delle dita umane potessero muoversi con quella precisione.

Mentre mi raccontava questa storia, pensavo ai mille motivi che proprio in quei giorni mi avevano portato definitivamente a ridimensionare la mia presenza sui social. Tra quei mille motivi c'era sicuramente il dubbio, a cui niente e nessuno poteva darmi risposte certe, sulla veridicità di alcuni video visti scorrendo a caso. Pochi giorni dopo tutti ci siamo imbattuti nella [notizia della truffa](https://it.euronews.com/2025/02/10/truffa-a-nome-di-crosetto-ai-imita-la-voce-del-ministro-per-chiedere-milioni-di-euro-a-imp) realizzata usando proprio l'intelligenza artificiale per imitare la voce del ministro della Difesa Guido Crosetto. I truffatori hanno chiamato diversi imprenditori italiani - i Della Valle, gli Armani, i Bertelli - chiedendo un milione di euro per liberare dei giornalisti presumibilmente rapiti in Medio Oriente. E qualcuno ci è cascato.

Due storie che sembrano non avere nulla in comune, ma che mi hanno fatto pensare a come sta cambiando il nostro rapporto con la realtà. Da una parte dei ragazzi che non credono più alle capacità umane, dall'altra degli adulti che non riescono a riconoscere una voce artificiale. Come se ci fossimo persi in una terra di mezzo dove non sappiamo più distinguere cosa è autentico da cosa non lo è.

Mi ha colpito soprattutto il fatto che quei ragazzi, di fronte a qualcosa di straordinario, abbiano come primo istinto quello di attribuirlo all'intelligenza artificiale. È come se avessero perso la capacità di meravigliarsi delle potenzialità umane. O forse è proprio il contrario: sono così abituati a vedere contenuti generati artificialmente che considerano l'IA più affidabile dell'essere umano nella creazione di cose perfette.

Eppure gli imprenditori truffati ci mostrano che anche l'esperienza non è più una garanzia. In un mondo dove una voce può essere replicata con precisione inquietante, anche le certezze più basilari - come riconoscere chi sta parlando al telefono - diventano scivolose. La tecnologia non sta solo creando nuove possibilità, sta anche erodendo le nostre capacità di discernimento.

Mi ritrovo a ripensare alle fasi che abbiamo attraversato nel nostro rapporto con la verità online. Appartengo a una generazione che ha conosciuto il primo internet, quello in cui una cosa era vera semplicemente perché la vedevi coi tuoi occhi. I video erano veri perché, banalmente, era troppo complicato falsificarli. Le foto erano vere perché Photoshop era roba da professionisti. Le informazioni erano vere perché chi aveva accesso a un sito web aveva fame di conoscenza e bisogno di condividerla.

Poi è arrivata la seconda fase, quella in cui tutto poteva diventare vero solo perché qualcuno lo scriveva online. L'epoca delle fake news, delle catene di Sant'Antonio su WhatsApp, dei complotti che si autoalimentavano nei gruppi Facebook. Un'epoca in cui abbiamo dovuto imparare a dubitare, a verificare le fonti, a non credere a tutto quello che leggevamo.

E ora eccoci qui, in quella che sembra una terza fase ancora più complessa: non solo dobbiamo chiederci se quello che vediamo sia vero o falso, ma dobbiamo anche fare i conti con una generazione che dà per scontato che tutto possa essere artificiale. Mi ritrovo a pensare che forse stiamo attraversando l'ennesima transizione dove dobbiamo reimparare a fidarci dei nostri sensi. Non è più sufficiente vedere per credere, ma non possiamo nemmeno permetterci di dubitare di tutto. Da qualche parte in mezzo deve esistere un nuovo modo di rapportarsi con la realtà.

Quella lezione di musica è diventata, senza volerlo, una piccola finestra su questa transizione, dalla quale mi chiedo se non sia proprio questa la vera sfida dei prossimi anni: trovare un nuovo equilibrio tra meraviglia e scetticismo, tra fiducia e consapevolezza dei rischi.
